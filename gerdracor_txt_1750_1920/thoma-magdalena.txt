Bist du da, Thomas? Amal nachschaug'n, wia's dir geht. Daß du weg'n meiner von der Arbet weggehst? I ko di net allaweil alloa lass'n. Dös hätt's net braucht. Kummt ja d' Nachbarin fleißig rüber. No ja, es treibt mi halt hoam. D' Nachbarin sagt, im Stall is all's in Richtigkeit, und an Gart'n hat s' mir aa
              'gossen. Sie is scho a guat's Leut. Ja – ja. Wia steht's denn im Feld drauß'n? Kimmt d' Gerst'n guat rei? Net b'sunders; an Hagel spürt ma stark. Dös is arg. Von mir aus! Was frag i danach? Geh weiter! Was host d' denn? I sag's, wia's is; dös bekümmert mi ganz wenig. So muaßt d' net red'n; du bist ja sunst net so g'wesen. Sunst!  Ablenkend.  Und was machst denn du? Geht's a bissel leichter
              mit'n Schnauf'n? M – m – es is allaweil dös gleiche. Hat der Dokta nix g'sagt, daß er dir helfa ko? Er red't halt so rum, weil er mir d' Wahrheit net sag'n mag.
               Pause. Muatta, moanst d', du werst gar nimma? Na, Thomas. Und es is g'scheiter aa, wenn's bald z' End geht. Schau, was is denn? Zu
              der Arbet taug i do nix mehr, und i mach dir grad Kosten. Daß du jetzt weg muaßt! Sag selber, was tua i do, wann i zu nix mehr nutz bin? Mi bekümmert's a so, daß du
              für'n Dokta so viel zahl'n muaßt. Wer red't von dem? Und mei Leich kost' di no mal a schöns Geld. Da braucht di nix reu'n. Wenn ma si do an jed'n Grosch'n hart verdeana muß. Es braucht di net reu'n; für wen soll denn i spar'n? Ja – ja.  Pause. Wia lang san mir beinander g'wesen, alte Mariann? Auf Martini san's sieb'nadreiß'g Jahr g'wesen, und etla Woch'n davor hast du's Sach
              übernomma g'habt. Mit viel Schuld'n, han? Und hast di do traut mit mir? Und du di mit mir. I hab ja aa nix g'habt als a Paar feste Händ. Is viel Arbet g'wes'n umadum, und is letz g'wesen, aber do schö. Und hat mi koan Tag net g'reut. Und jetzt willst d' geh? Woll'n? I wer halt aa net g'fragt. Bist mei guate Kameradin g'wesen. Dös Zeugnis muaßt d' mir geb'n, gel?  Ihre Hände betrachtend.  G'arbet
              hab i allaweil gern. Und hast all's in Ordnung g'halt'n. All's? Was si halt'n laßt.  Stärker betonend.  Ja, Muatta. Aba jetzt werd's Zeit, daß i Feierabend mach. Und mi laßt d' alloa ... Vielleicht ...  Stockt.  Vielleicht bist d' do net ganz alloa? Laß 's guat sei; über dös soll'n mir net red'n. I muaß red'n mit dir. I hab jetzt so viel Zeit zum Nachdenk'n, schaug – – und da denk
              i mir oft, ob mir net aa schuld san, daß unser Madl schlecht worn is. Wia denn? Hat de bei uns a schlecht's Beispiel g'habt? Aba in d' Stadt hätt'n mir's net nei' lass'n soll'n. Hamm mir net lang gnua g'red't, und sie hat net anderst mög'n, und d'Bauernarbet is
              ihr allaweil z' hart g'wesen. 'Weil sie schwach g'wesen is; jo, Thomas, von kloan auf. Muaß sie desweg'n schlecht sei? Es gengan andere aa'r in d' Stadt und bleib'n
              brav. Mir wiss'n ja net, was sie so weit bracht hat und was an Madl unterkemma is. Da gibt's koan Ausred. Wenn s' aba jetzt von alle Türen wegg'jagt werd, muaß si do bei uns unterschliaf'n
              derf'n ...  Fängt bitterlich zu weinen an.  Unser Kind! Laß's guat sei, Alte! Geh ... mach's net no ärger! Du bist a so von nix andern krank
              wor'n. Wia dös in der Zeitung g'standen is, da is mir ei'wendig was g'rissen. Um de is wert! Muaßt d' net schimpf'n! I schimpf net. I bin halt d' Muatta und hab s' auf d' Welt bracht und hat mir oft derbarmt, als a
              Kloana ... und jetzt derbarmt s' mi erst recht. Dös derlebt ma an die Kinder! I siech s' oft vor meiner, wia s' an Kopf ans Fenster druckt und einaschaugt zu mir,
              ob s' denn gar nirgends mehr dahoam is ... Wenn s' amal kummt und klopft drauß'n ...
              bitt dir gar schö ... tua s' net verjag'n! Mir san g'straft auf dera Welt! Tua s' net verjag'n! I woaß g'wiß, sie kummt amal und suacht a Hilf. Ja ... sie kummt amal. Wenn sie an Weg suacht, der z'ruckführt aus dera Abscheulichkeit ... und sie hat's ja
              net von uns, daß s' schlecht bleib'n muaß ... Mariann ... Und wenn i nacha nimma da bin, muaßt du für mi denk'n, daß ... Mariann, i bin net bloß weg'n deiner vom Feld hoamganga ... Was sagst d'? I hab no weg'n was andern hoam müass'n. Is scho wieder was ...? Brauchst net derschreck'n ... es is nix Neu's g'schehg'n. Aba mit da Leni was? Der Bürgermoasta hat mir de Botschaft bracht ..., daß d' Leni hoamkimmt ... Hoam? Zu uns? Ja ...  Pause. Thomas ... is 's was Schiach's? A Schand is, Muatta ...  Er sucht zitternd ihre Hand, mit unterdrücktem
                Schluchzen.  Sie kummt am Schub.  Beide schweigen. Vata! Sieb'nadreiß'g Jahr hamm mir hart g'arbet und san rechtschaff'n g'wesen, und hat uns
              jeder de Ehr lass'n müass'n   ... und jetzt, weil mir alt san, g'hör'n mir
              zu de schlecht'n Leut! Dös ko neamd mit Wahrheit sag'n ... Glaubst du, dös sag'n net alle? Sie wer'n's für an Unglück o'schaug'n. Na. Weil dös no koan troff'n hat. De sehg'n bloß d' Schand. Für de neamd was ko. Mir hamm s' aufzog'n; und lobt ma oan für guate Kinder, nacha farbt aa d' Schand ab.
              Es is net anderst. In unsern Haus is so richtig zuaganga wia'r in an jed'n. Wer siecht nei'? Na muaß unser Herrgott wiss'n, daß mir's Madl zum Guat'n hamm richt'n woll'n. Aba d' Leut wissen's net. Mögst du hör'n, was heut g'red't werd im ganzen Dorf?
                 Steht auf.  I net. Scho, wia mir's der g'sagt hat! Der Schandarm
              bringt dei Madl daher! So dreckig hat er mir's hing'schmissen! Wann kummt s' denn? Woaß i?  Grimmig.  I hab scho g'moant, i paß ihr an Weg ab und hau s'
              z'ruck. Des sell derfst d' net! Hab koan Angst! Der Bürgermoasta hat mir's schon ausdeutscht, daß i 's Recht net
              hab. Wo soll s' denn hin, wann s' mir z'rucktreib'n? Soll'n s' fremde Leut mit Füaß'n
              tret'n? A Viech müaßt di derbarma. Wer soll s' denn auf'n recht'n Weg bringa, wann's mir net tean? De liegt drin im Grab'n, und mir ziag'n s' nimma raus. Du woaßt dös net a so ... Ös Mannsbilder wißt's dös net a so. I hab's Deandl aufzog'n
              und hab ihr 's Bet'n g'lernt mit'n Red'n. Dös hat de all's vergess'n ... Auf a Zeit – vielleicht. Aba ganz vergißt sie so was net.  Kleine
                Pause.  Wia s' 's erst'mal mit da Prozession ganga   is, da is sie
              hinter'n Pfarra daher trappelt, so fromm als wie de andern. Und wia'r i ihr dös weiße
              Kleidl anzog'n hab, da fragt sie mi: Is wahr, Muatta, daß i mit'n Himmivata geh derf?
              Ja, sag i, Lenerl, heunt gehst amal mit'n Himmivata. Was woaß de no davo? Es fallt ihr scho wieda ei. Horch! Kimmt 's Deandl? Na. Es hat mi täuscht. O mei, Thomas! Dös is a schware Stund! Wia'r uns der Bua tot aus'n Holz hoamtrag'n is wor'n, da hab i g'moant, es is uns des
              Ärgste g'schehg'n. Heut woaß i, daß dös a Leicht's war. Muaß 's Madl vo Prittlbach rüber? Ja. Z'erscht derf s' im Schubwag'n fahr'n. Nacha kummt s' jetzt den Weg daher, den s' so oft als Schuldeandl ganga is. Mit an Gendarm daneb'n, und vielleicht laff'n ihr d' Kinder nach. Wenn i aufsteh' kunnt, gang i ihr entgeg'n, und tat an Schandarm bitt'n, daß er s'
              mir laßt, und mir fand'n scho an Weg, wo uns neamd sehg'n kunnt. Hat's net klopft?  Es klopft nochmal. Thomas steht auf, mit gepreßter
                Stimme.  In Gott's Nam!  Er geht zur Türe, als diese geöffnet wird und
                Kooperator Köckenberger auftritt. Köckenberger spricht in singendem, salbungsvollem
                Ton. Gelobt sei Jesus Christus! In aller Ewigkeit, Amen. Hier ist eine Kranke, der ich Trost spenden soll? Dös is sie. Man hat mir aufgetragen, einen Besuch bei Euch zu machen. I dank halt schö, Hochwürden. San Sie g'wiß der neue Herr Koprata? Ja ... jawohl.  Zu Mariann.  Dem Anscheine nach sind Sie in einem
              bedenklichen Zustande? Seit sechs Woch'n liegt sie und kummt allaweil mehra von der Kraft. Ma muaß nehma, was kummt. Man muß es mit christlicher Geduld hinnehmen, ja, und muß seine Gedanken vom
              Irdischen abwenden. Wollen S' Ihnen net setz'n, Hochwürden? Man muß seine Gedanken gänzlich abwenden von den Vergänglichkeiten dieses Lebens. So guat's geht ... Nicht so gut es geht, sondern vollkommen. Sie müssen erfüllt sein von einer
              grenzenlosen Sehnsucht nach dem Jenseits ...  Thomas ist still
                hinausgegangen. Ja, Hochwürden. Sie müssen einsehen, daß die Güter dieser Welt nichts sind im Vergleich zu dem
              Schatze, den es zu erringen gilt. Mir liegt gor nix dro, daß i sterb'n muaß. Wie? I sag, daß i gern sterbat, wenn i ... Sie verstehen mich immer noch nicht. Sie sollen sagen, daß Ihre Seele nach jenen
              Herrlichkeiten dürstet. Es is bloß weg'n oan ... Sie sollen mit einer wahren Ungeduld behaftet sein, dorthin zu gelangen. Ja ... Hochwürden. Denn nur so kommt man in den Zustand der heilsamsten Reue, und man soll sich auch ein
              Bild machen von der schrecklichen Pein, die den Unbußfertigen erwartet.  Mariann
                nickt ehrfürchtig, Köckenberger rückt eifrig auf dem Stuhle hin und her. 
              Diese ist über alle menschliche Vorstellung entsetzlich, und selbst der heftigste
              Schmerz, den man etwa hier erleiden muß, gibt uns keinen Begriff von jenen Qualen. Ja – Hochwürden. Jene Unglücklichen hören nichts als Heulen und Wehklagen; sie sehen nichts als Feuer,
              sie fühlen nichts als Feuer; sie befinden sich in einem Ozean von brennendem Pech. Derfat i Eahna net was frag'n? Fragen? Was wollen Sie fragen? Ob S' mir koan Trost net wiss'n in a Sach, de mi recht bekümmert. Es is weg'n unsern
              Kind. Eine Tochter? Ja. Hamm S' g'wiß scho was g'hört?  Köckenberger zuckt die Achseln.  Und
              lauter Schlecht's. Man hat mir erzählt, daß sie in der Großstadt untergegangen ist. Untergegangen?  Schweigt und blickt vor sich hin.  Es is hart, an dös
              glaab'n. Für a Muatta gar z' hart. Es mag wohl bitter sein, aber in Ihrer Lage sollten Sie nicht mehr daran denken. Net dro denk'n! Wenn's Nacht werd und staad, hör i 's Madl ruaf'n, grad so, wia's als
              a Kind nach meiner g'schriean hat, i sollt eahm helf'n, und i moa, i muaß auf und zu
              ihr geh. Ja – – ja. Wissen S', Hochwürden: wenn ma'r a Kind aufziagt, de Angst bleibt in oan. Das ist begreiflich, aber ich möchte Ihretwegen, daß wir uns zu jenen andern Dingen
              wenden. Derf i 's Eahna net verzähl'n? Vielleicht sehg'n Sie do an Ausweg. N – ja ... Sie san do a studierter Herr, bal S' aa no jung san. Wenn es Sie erleichtert: in Gottes Namen; aber wir hätten unsere Gedanken auf
              Besseres richten können ... und ... Leni hoaßt s', Magdalena. Und is als Kind recht liab g'wen und guat zum hab'n. Daß s'
              in der Schul net recht weiter kumma is, des sell is wahr. Und habt Ihr sie zur Frömmigkeit angehalten? Wia's der Brauch is bei uns, und is nix übersehg'n wor'n. Freili, wia s' herg'wachs'n
              is, hat s' koa Freud zu da   Bauernarbet g'habt; sie is ihr z' hart
              g'wen. Das ist es eben. Wie moanen S', Hochwürden? Der Müßiggang ist die Quelle schlechter Begierden, sagt der heilige Bernhard. Sie is viel krank g'wesen von jung auf.  Köckenberger zuckt die
                Achseln.  Mir hamm s' zua'r a Nahterin in d' Lehr geb'n, und da hat sie si
              recht g'schickt zoagt, und späterszeit'n hat sie durchaus in d' Stadt nei' woll'n,
              weil halt da der Verdeanst größer waar. M – mh. Und da is sie etliche Jahr drin g'wes'n, und mir hamm des Beste glaabt. Aba nacha hat
              sie an Mensch'n kenna g'lernt, der hat ihr's Heirat'n versprocha und hat s' um ihre
              paar Grosch'n bracht und hat s' verlass'n. M – hm. Und nacha – – ja nacha muaß sie völlig an Verstand verlor'n hamm. Und hat sich der Sünde ergeben? Is ins Unglück kemma – ja. Sie ist vom Gericht gestraft worden? Ja. Am Johannistag hat uns d' Nachbarin d' Zeitung bracht. Da is drin g'standen. Das sind die Folgen. Glaab'n Sie net, Hochwürden, daß mir s' wieder z'recht bring'n? Ich weiß nur, daß Unlauterkeit eine Hauptstraße ist zum ewigen Untergange. Weil i mir denk, unser Herrgott ko net so schnell ferti sei mit an Mensch'n, und es
              müaßt eahm selber 's Herz weh toa, wann er siecht, daß so a G'schöpf nimmer in d' Höh
              derf. Liebe Frau, ich kann Ihnen da gar nichts sagen. Wirklich nicht. Vor allem nichts, was
              Ihnen ein Trost wäre. Und i hätt'n braucht, wenn dös arme Madl jetzt daher kummt. Wer kommt? Ja, Hochwürden ... dös is uns aa no aufg'setzt. D'   Leni werd heut no
              herbracht. Heute? Jetzt?  Mariann nickt. Köckenberger nimmt seinen Hut. Dann muß ich freilich gehen, und ich will lieber ein anderes Mal nachschauen. Weil d' Leni kummt? Es ist mit meinem Kleide nicht vereinbar, und ich weiß auch wirklich nicht ...
                 Er ist zur Türe gegangen.  Also ein anderes Mal.
               Ab. Da derf'n Sie net bleib'n? Der is g'schwind aus'n Haus. Vor uns laff'n d' Leut davo, Thomas. So? Der aa? Von sein G'wand hat er g'sagt, daß 's net da rei' paßt. Wenn ma da aa koa Derbarma
              find't! Arm gnua, wer's braucht! Na siecht er, wia rar dös is.  Kleine Pause. 
              D' Nachbarin hat mir grad g'sagt, daß sie nimmer kemma ko. Desweg'n? O na! Weil s' am Feld sei muaß, weil s' dahoam sei muaß. Und weil ... und weil! Aba
              ja net desweg'n! Jed's Wort a Lug und so hi'g'red't, daß ma's g'wiß kennt. Dös hätt i net glaabt von ihr. Ja, moanst denn du, sie ruck'n net allsamt weg? So weit, daß eahna Bravheit net
              o'stößt an uns? Jetzt host d' gar neamd im Stall, und mitt'n in der Arndt? Ah was! Wann i nur auf kunnt! Sei froh, daß d' da herin hockst. Siehgst wenigstens net, wia si d' Leut
              z'sammricht'n zu dera Gaudi. Han? 's ganz Dorf is lebendi. Als wenn a G'witter   am Himmel stand, fahren s'
              vom Feld eina mit halbe Fuhren. Daß sie's nur ja net versamma! Weg'n der Leni? Weg'n was sunst? So was muaß ma do sehg'n, wia's an Mensch'n schlecht geht! Derf's de
              braven Leut gruseln. Dös is aba net schö. Da bist g'stimmt, dös is des Allerschönst, wenn ma'r an andern sei Schand siecht. Da
              ko ma sei Ehrbarkeit an d' Sunn außa hänga.  Er geht gegen das offene Fenster im
                Hintergrund zu, bleibt aber einige Schritte davor stehen und schaut hinaus. 
              Da! Brauchst d' net weit schaug'n, wia d' Weiberleut am Zaun beinand stengan. Woher sie's no wiss'n? Frag an Bürgermoasta!  Gegen das Fenster zu redend.  Ja! Gafft's no her
              und schlagt's d' Händ z'samm! Es is scho a so, daß beim Paulimann d' Bagaschi dahoam
              is ...  Er tritt zurück und setzt sich auf die Ofenbank.  Waar i a großer
              Bauer, na hätt ma's vielleicht hoamlicher mach'n könna, aba so derf ma de Leut a Freud
              lass'n. Wenn nur 's Ärgste vorbei waar! Da gibt's koa Vorbei. Mir san nix mehr, dös is gar wor'n. I hab so Angst! No nimma naus geh müass'n, und 's Dach über oan ei'fall'n. Thomas! Han? Geh, zünd an Wachsstock o und les mir was für! Fehlt's so weit, Muatta? I woaß net ... so Angst hab i. Und i muaß di no derschreck'n! Ja no ... du ko'st ja aa nix dafür. Was soll i les'n, Muatta? I hab's a so ei'g'mirkt ... Gebet in einer schweren   Stund ... Allergütigster Herr und liebreichster Heiland, in meiner tiefsten Not rufe ich zu
              dir, o Herr, daß du dich in deiner unendlichen Liebe erbarmen mögest ... mögest. Erbarme dich unser ... Und mich stärkest in dieser schweren Stunde meines Lebens ... meine Seele ist traurig
              in mir und will sich nicht trösten lassen ... lassen ...  Er horcht auf, da von
                ferne her Lärm zu vernehmen ist, der näher kommt.  Gram und Trübsal wollen
              mich übermannen, und bitter sind die Leiden, die ich erdulde. Hilf mir, o Herr, nach
              deiner Barmherzigkeit ...  Der Lärm kommt immer näher. Man hört Schreien und
                Pfeifen. Jessas – Maria! Bleib bei mir! Muatta – dös geht uns o ...  Er legt das Buch weg und löscht das Licht aus und
                steht regungslos, nach dem Fenster hinsehend. Der Lärm ist nun ganz nahe. Man hört
                Rufe.  D' Paulimann Leni! Schaugt's hi! D' Paulimann Leni!  Dazwischen
                Lachen, Pfeifen, Schreien. Die Türe wird geöffnet, und herein tritt Leni, gefolgt
                von einem Gendarm. Leni bleibt stehen und heftet die Blicke auf den Boden. Sie trägt
                schlechte städtische Kleidung, einen Strohhut mit einer großen, geschmacklosen
                Bandschleife, in der Hand eine kleine Tasche. Ihr Gesicht ist gerötet, und ihre
                Zeugstiefelchen sind stark verstaubt. Thomas tritt ein paar Schritte vor und sieht
                sie finster an. Sie sind der Gütler Thomas Mayr? Ja. Ich muß auf Befehl die minderjährige Magdalena Mayr hierher bringen und selbe Ihnen
              übergeben.  Ab. Bist d' da – du?  Faßt sie am Arm.  Kimmst du so hoam? Du! N ... no! Leni!  Außen Stimmengewirr. Man sieht Weiber und Kinder, die sich an die
                Fenster drängen und hört Worte.  Do steht s'! Schau hi, do steht s'! Habt's ös da was zum gaff'n? Macht's, daß weiter kemmt's, oder i hau enk mit da Goaßl
              weg! Nein! So was G'scheert's!  Die Leute entfernen sich, es wird still. Leni! Is ja wahr! So a g'scheerte Bande! Geh her zu mir! Host d' net g'hört? Laß mi do geh! Geh, Thomas! Zu da Muatta gehst hi, und tua den Huat runter – – oder i hilf dir. I tua'n scho runter.  Sie nimmt den Hut ab und nestelt an ihrem Haar. Der Hut
                fällt auf den Boden, und Thomas stößt ihn mit einem Fußtritt unter die Ofenbank.
                Dann geht er langsam hinaus. N ... no! Mein Huat! Kumm zu mir her! Is ja wahr! Was braucht er denn mit mein Sach a so umgeh und glei mit'n Fuaß stössen!
                 Sie ist langsam zu Mariann herangekommen und richtet an ihrem Hut. Mariann
                sieht sie bekümmert an. Madl, is dir recht schlecht ganga? Wenn d' Leut so ordinär san! Was geht's denn überhaupts de Leut o? Net dös! Ob's dir in da Stadt drin schlecht ganga is? Besser scho als wia do, wenn s' oan nachlaffa und schrei'n ... Du redst allaweil vo dem! Geh, sitz di her zu mir! Warum denn? Weil i red'n muaß mit dir, schau! Madl, was hoscht mir denn g'macht? Jetzt schimpf mi net du aa! I schimpf di net. Helf'n möcht i dir, daß d' wieder rechtschaff'n werst ... I hab no neamd nix g'stohl'n ... Du muaßt wieder zu da Reinlichkeit kemma und arbet'n und dei Brot redli verdeana. Dös ko neamd sag'n, daß i was g'numma hab. Du vastehst mi scho, Madl. Un du derbarmst mi ja so viel! Wenn i di o'schau, ziagt's
              mir's Herz z'samm ... N ... no! I siech di vor meiner, wia's d' no dös kloane Schuldeandl warst ... und wenn i aa net
              all's vasteh, was d' to host ... i hab koan Zorn über di ... na, g'wiß net, Madl ...
              grad Mitleid. Was host d' denn allaweil? Weil i Tag und Nacht denk'n muaß, wia du so weit kemma bist ...  Kleine
                Pause.  Gel, des hat di so ausanand bracht, wia di der sell in Stich hat
              lass'n ... Der Schuft! Und wia'r a dir dei Geld g'numma hat. Der gemeine Mensch!  Ausspuckend.  Pfui Teifi! Aba schau, wenn di dös aa recht runterkümmert hat, nacha ... Überhaupt's g'hört er ins Zuchthaus, und dös hat mir a feiner Herr g'sagt, der wo sie
              auskennt auf de Gerichtssach'n.  Hochdeutsch nachahmend.  Indem es ein
              Betrug ist, hat er g'sagt. Freili muaß dös a schlechta Mensch g'wes'n sei, aba ... Weil er mir mei Sparkassabüachl g'nomma hat, damit   daß er's aufhebt, und
              weil's uns mitanand g'hört, hat er g'sagt, wann mir heiret'n. Hast dir was derspart g'habt, Madl? Dreiadachz'g Mark und zwanz'g Pfenning san's g'wesen, und i hab's unterschreib'n
              müass'n, daß eahm dös Geld g'hört, weil's überall so is, hat er g'sagt, wann ma
              heiret. Da bist d' arm dro g'wesen. Und ... und nacha hat er 's Geld rausg'numma und is durchbrennt.  Wieder
                hochdeutsch.  Und das ist ein schwerer Betrug, hat der Herr g'sagt ... nach
              dem Gesetze. Aba schau, wann di dös aa recht runterkümmert hat ... dös, was d' nacha to host, hat
              nix besser g'macht. Weil mi überhaupt's nix mehr g'freut hot. Hättst d' no richtig weiter g'arbet, da hättst ehnder drauf vergess'n. Zu was soll ma denn arbet'n, wenn oan' 's Geld auf de Weis g'numma werd? Oder waarst d' hoamganga! Was hätt i denn dahoam to? Muaß jetzt aa sei ...  Leni schaut verdrossen zu Boden.  Aba no, was
              vorbei is, könna mir nimma anderst macha, und du muaßt halt tracht'n, daß jetzt wieda
              all's recht werd. Geh, fangst d' scho wieda o! I hab nimma viel Zeit, und mir müass'n do über dös red'n. Da soll ma hoam geh, wenn ma nix als wia g'schimpft werd. Koa unrecht's Wort kriagst d' von mir. Ja ... und d' Leut laff'n oan' nach, als wann i was g'stohl'n hätt. Überhaupt's, was
              geht's denn de o? Fang net wieda von dem o! Na! De geht's alle mitanand nix o! Was brauch'n mir de Nama geb'n und a so nachi
              schrei'n? Moanst d' net, für uns is no ärger g'wesen? ...  Leni schweigt trotzig und
                schnupft auf.  Für dein brav'n Vata, der si seiner Lebtag g'schund'n und
              plagt hat, und hat nia nix Unrecht's to? Für was braucht er denn nacha mein Huat so umanand   schmeiß'n? I hab'n aa zahl'n müass'n ... Host du über dös nachdenkt, was jetzt sei werd? N ... na. Was d' jetzt o'fanga willst? I waar net hoam kemma, wenn i net müass'n hätt ... Daß d' nimma in d' Stadt nei derfst, dös muaßt d' do selber wiss'n? Halt auf a paar Jahr net. Deiner Lebtag nimma, Madl; dös muaß aus sei, und du derfst koan Gedank'n mehr an dös
              hamm. Es handelt sie um dös, daß du g'sund werst! Daß d' wieder sauber werst! Gel, na sagst d', du schimpfst net. Wia mir de Botschaft von deiner Straf' kriagt hamm, bin i krank wor'n, und siehgst
              scho, wia'r i dro bin. Du werst scho wieder g'sund. Na, dös wer i nimmer. Aber i sag's net desweg'n, daß i dir's vorhalt. I hab an Vata
              bitt, er soll di dahoam lass'n, wenn i nimmer da bin. Und di bitt i, daß d' dahoam bleibst und brav werst. Dös muaßt ma auf d' Hand
              vasprech'n. Anderne, wo's viel ärger treib'n, san net g'straft wor'n. Madl, vasprich mir's ... es is ja bloß weg'n deiner ... I ko aba de Bauernarbet gar it. De lernt si scho, wenn ma den recht'n Fleiß dazua hat, und da Vata geht dir scho an
              d' Hand. Du host aba selber allaweil g'sagt, daß i z' schwach bin dazua. I wollt, i hätt's nia g'sagt! ...  Dringend.  Siehgst denn net, daß d'
              wieder rechtschaff'n wern muaßt? Bleib dahoam, arbet, vergiß all's, was amal unsauber
              g'wesen is ... da ... gib mir d' Hand drauf!s Halt dei Versprech'n ... vielleicht werd's no recht! J ... ja. Ruck näher her zu mir! I bin ja do! Ganz her! Woaßt d' no, wia's d' den erst'n Winta in d' Schul ganga bist, nach Prittlbach, und
              du bist so a kloana Zwazzel g'wesen ... und amal hat's so g'sturmt und g'schneit, daß
              i Angst kriagt hab, und i bin dir entgeg'n ganga, und beim Leitner bist d' hinter an
              Holzschupf'n g'stand'n und hast grad g'woant. Und da hab i g'sagt: Lenerl, tuast di
              fürcht'n? Und du host g'sagt: Jetzt nimma, weil i bei dir bin. Woaßt d' dös no? Dös is scho so lang her! Aba g'sagt hast d'as, und heut kunnt'st d'as wieder sag'n. Was? Daß d' di nimmer fürchst, weil's d' bei mir bist. I fürcht mi ja net.  Kleine Pause. Und woaßt d' no, wia dei Schulkameradin, de kloane Kramerlis'l, g'storb'n is, und i
              bin mit dir ins Haus nüber, und d' Lis'l is in Sarg drinna g'leg'n. Woaßt d' dös
              no? Geh, was du für alte G'schicht'n daher bringst! ... Und da hab i dir verzählt, daß d' Lis'l jetzt nimma in d' Schul geht, sondern als a
              Engel singa derf, und da host du g'sagt: »Dös möcht i aa.« So? I bin so derschrock'n, weil i mir ei'bild't hab, wia dös waar, wann du so im Sarg
              drinna liegetst mit an wachsgelb'n G'sichtl ...  Verloren vor sich
                hinblickend.  Selbigs Mal waar mir dös als des größte Unglück fürkemma ... I
              hab wohl net g'wußt, daß so was des beste Glück sei kunnt ... Was für a Glück? Na ... na, Madl! I wünsch dir nix Schlecht's. Muaßt d'aba oft z'ruck denk'n an
              Kinderzeit'n und an dei alte Muatta ... I denk scho dro ... Woaßt d'as no, wia'r i dir 's erstmal Pfüad Good g'sagt hab? 's erstmal, wia's d'
              furt bist ... und ... i hab dir an Seg'n geb'n? ...  Sie führt ihre Hand an
                Lenis Stirne und macht ihr mit dem Daumen das Zeichen des Kreuzes auf Stirne, Mund
                und Brust, dabei die Worte sprechend.  Im Namen des Vaters und des Sohnes und
              des Heiligen Geistes – Amen!  Leni blickt stumpfsinnig zur Seite. Da bedeckt
                Mariann ihr Gesicht mit der Hand und fängt lautlos und bitterlich zu weinen
                an. Host du koa Arbet in der Kuchel? I muaß zum Ess'n herricht'n. Vor'm Spiegel da? Weil ma 's Band aufganga is. Im Stall war i drauß; host d' wieder an Barren net ausg'wasch'n ... I geh nacha umi. Nach jeder Mahlzeit g'hört a putzt, und so will i's hamm. Net, daß i jed'n Tag red'n
              muaß. I putz'n nacha glei, wenn i in der Kuchel ferti bin; i gib ma g'wiß de größt Müah'
              ... Und wenn i net nachschau, g'schiecht nix. Hat d' Mangin aa g'sagt, daß i mi ganz guat g'stell zu der Arbet ... De muaß 's ja wiss'n ... Vata, der Jud Männlein hat dir nachg'fragt. So? Und der Bürgermoasta is aa da g'wesen. Was will denn der? Er hat mir nix g'sagt, als daß er wieder kerkummt, und g'fragt hat a, wann du
              hoamkimmst. Möcht i scho wiss'n, was der bei mir suacht. Wia'r a bei uns außi ganga is, hab i g'sehg'n, daß er zum Wirtshaus ummi is, und da
              is der Männlein heraußd g'stand'n, und g'rad gnädi hamm sie's mitanand g'habt, und zu
              uns hamm s' herg'schaugt. Was geht denn dös mi o? Vata, gel, der Männlein möcht' dir gern abkaff'n? Ko scho sei. Dös sollt'st aba net toa. Han? Dös sollt'st net toa, daß d' 's Sach hergibst. Z'weg'n was net? I moan halt, es is do g'scheiter, du b'haltst as. Weil di du so guat zu der Arbet schickst? I gib ma ja g'wiß de größt Müah ... Dös siech i. Jetzt is d' Muatta vier Woch'n tot, und wia schaugt's denn aus bei uns?
              Moanst d', i hab koane Aug'n? Wo schaugt's denn so aus? Du merkst as freili net. Und nacha de Dreingab', daß i a Taglöhnerin neb'n deiner
              hamm muaß, de di o'lerna soll. Sie lobt mi aba recht und sagt, daß i's jetzt scho ganz guat ko. Von dem G'red hab' i was! Derfst g'wiß glaab'n, daß i gern mei Arbet tua ... Geh, hör ma'r auf! A Stund im Tag tuast d' so, als wenn's d' an Eifer hättst, und in
              der nächst'n hockst wieda umanand, oder stehst vor'n Spiagl ... Nach und nach lern i's scho bessa ... Wenn 's Sach amal hi is. Na! Dös G'red' hat koa Hoamat. Was is denn nacha, wenn's d' verkaffst? Ja ... was is nacha? So is nix, und anderst weerd's nix ...  Pause. 
              Wenn ma mit dir red'n kunnt, und wenn's an Wert hätt, na saget i, genga ma furt von da
              ... wo anderst hi, wo di neamd kennt ... und neamd was woaß von dir ... N ... no! Aba mit dir was Neu's o'fanga, dös waar ja no schlechta, und so weit kunnt'n ma gar
              net geh, daß uns 's G'red net nachlaffet. Gar so arg sollt'st d'as na do net macha! Net, moanst d'? I sollt's halt a so o'schaug'n kinna wia du und nix g'spür'n vo dem,
              was um mi rum is! D' Muatta hat's aa g'sagt. Am letzt'n Tag hat sie's no g'sagt, daß ma dös vergess'n muaß, was amal g'wesen is
              ... Vergess'n ... ja ... Und daß ma sunst net auf a Neu's o'fanga ko, wenn ma dös Alte net guat sei laßt
              ... Dös host d' dir g'merkt, aba sunst net recht viel. Und daß mir beinand bleib'n soll'n, hat s' g'sagt und hat di no so bitt'. Ja ... glaabst denn du, wenn dös net waar ... wenn i net an d' Muatta denkat ...
              glaabst du, i gab de Leut da an Hanswurst'n ab?  Er ist nach vorn
                gegangen.  Tag für Tag an Verdruß und mi versteck'n, als wenn i was g'stohl'n
              hätt' oder an jed'n was schuldi waar? Na!  Er wendet sich gegen Leni. 
              Und wenn's d' Muatta net g'wißt hätt ... und wenn's i net wisset, daß du im Dreck
              derstickst, wenn i di weg laß ... I will aba gar net weg. Daß du jetzt auf oamal vom Bleib'n redt'st? De erst Zeit host d' allaweil furt woll'n
              und host d' soviel von deiner Nahterei g'sagt? Selbig's Mal hab i's halt aa net so überdenkt. Hätt' ma di no um Gott's Will'n bitt'n müass'n, daß d' net davolaffst und dahoam
              bleibst? Jetzt vasteh i's halt bessa ... Was vastehst d'? Halt, daß ... halt, daß 's do g'scheiter is, wenn i do bin und arbet ... So an Ei'sehg'n host du auf oamal? Und weil d' Muatta g'sagt hat, i sollt di net alloa lass'n. So? Und jetzt is all's für nix, und du willst verkaff'n! Mach du dei Arbet und mach 's richti, und dös ander is mei Sach! Guat Morg'n, Paulimann! Was gibt's? I hab dir sag'n woll'n, daß i mit'n Möslacker firti bin, und i möcht wiss'n, was d'
              jetzt o'schaffst. Guat Morg'n, Lenz! Guat'n Morg'n!  Wieder zu Thomas.  I hätt ma denkt, ob i net an der
              Bachleit'n ackern soll? An der Bachleit'n? Wenn's d' an Rogg'n o'bau'n willst, waar's jetzt g'rad recht und gang leicht. I ho's selber toa woll'n, aba wann du scho firti bist, is mir aa recht. Du kunnt'st halt vierzehn Tag mit der Saat wart'n, daß si der Bod'n setzat. Also pack du's o! Lenz, mir ess'n fei bald! Net, daß d' wieda z' spat kimmst. Is scho recht.  Zu Thomas.  Nacha fang i heunt namittag o damit.
                 Er geht zur Türe und bleibt stehen.  Was i sag'n will, wia lang
              brauchst du mi no, Paulimann? Warum? Willst du scho wieda geh? Ja – woll'n ... A guate Holzarbet kunnt i kriag'n ... und du host mi ja g'rad zu der
              Aushilf g'numma. Geh! Du ko'st do leicht bleib'n bei ins, wann di da Vata net gern her laßt! Host as
              vielleicht net schö? Woaßt scho: a guate Akkordarbet laßt ma net gern aus. Ja – ja. Und i kunnt mir a schön's Geld dabei verdeana. Und gar z' gern bist d' wohl net da. Warum? Mir hat nia nix g'fehlt bei dir. I vasteh di scho. Wiaso? I vasteh di guat. Geh, werst d' do net so eig'nsinnig sei! Bleib halt bei ins, wann ma dir all's
              tuat. Mir waar's recht, wenn's d' da g'wesen waarst, weil i d' Dreschmaschin kriag. Daß i halt scho mit'n Eichmüller g'red't hab ... Ja no, i ko di net aufhalt'n. Weil i scho g'red't hab damit ... Überleg da's no ...  Lenz öffnet die Türe. Und 's Ess'n is fei bald firti! M – hm – ja ...  Ab. Sollt'st 'n do bessa zuared'n, daß er bleibt! Da is nix mehr zum red'n! Ma legt eahm do nix in Weg! Daß er so g'schwind furt will? Er werd's scho wiss'n. Weil du g'sagt host, du vastehst'n guat? Daß er in dem Haus net sei mag. Dös is net hart zum vasteh' ... Warum denn, bal er's ganz schö hot? Wia oft glaabst d' denn, daß der o'g'red't werd um dös? Was er hör'n muaß von seine
              Kameraden? Ja no! Und de ältern Leut wern eahm aa an Deuter geb'n. Was braucht er si um dös z' kümmern? Es is net a jed's a so, daß eahm all's gleich is. Du host halt no net richti mit eahm g'red't. Daß di du um dös bekümmerst? Weil du scho oft g'sagt host, daß er gar so fleißi is und   si auskennt
              mit der Arbet. Na werd's aa wahr sei. Und g'sagt host, daß ma net leicht amal so an braven und nüachtern Mensch'n auftrifft
              ... I schick'n ja net furt. Oda glaabst du, i freu mi auf de Zeit, wo i mit dir alloa
              haus'n muaß?  Leni schweigt.  Wenn i den ganz'n Tag von dahoam weg bin,
              dös ko ja schö wern. Vielleicht moant er, du verkaffst scho bald ... Ah was! Dös werd überall'n verzählt. Hat's ja mir aa d' Mangin g'sagt. Dös is des wenig'st. Er werd halt moana, daß er do net bleib'n ko. Und i moan, du werst jetzt in da Kuchel was z' toa hamm. I geh scho.  Macht ein paar Schritte zur linken Türe hin, und bleibt wieder
                stehen; einschmeichelnd.  Waar's net g'scheiter, du redest mit eahm, wenn du
              's Anwes'n b'halt'n willst? Na! Dös waar net g'scheiter. Daß er si do auskennat! Wann di no du auskenna tatst! I sag's ja bloß weg'n deiner, weil's d' do z' alt bist, daß d' de ganz Arbet alloa
              machst. A solchene Sorg' host du um mi? Dös hätt' dir ehnder ei'fall'n soll'n. Und wenn's d' a richtige Hilf host, nacha b'halt'st aa 's Sach liaba. Jetzt geh amal zua! Und ...  Stockt.  Und ... nacha kunnt ja dös aa 'r amal sei ... Was? No ... daß i heirat. Du? Warum nacha net? Wen denn? Wer sollt denn di heirat'n? A Handwerksbursch? Und da g'rad der
              schlechtast! N ... no! Jetzt redt'st scho wieda aso mit mir! Bist du so dumm, oda g'stellst di g'rad aso?  Leni blickt zu Boden und zupft an
                ihrem Rock.  Woaßt du net, daß du allssammete verspielt host? I tua do nix mehr! Is dir dös nia ei'g'fall'n, wia's d' dös Leb'n g'führt host? Daß 's aus is? Daß 's
              nix mehr gibt für di? D' Muatta hat ganz anderst g'red't ... Aba von dem nix, daß d' Leut dir z'liab all's vergess'n. Wenn wirkli a Mensch so
              hirnrissig waar, oder so schlecht, daß er di heirat'n möcht', glaabst denn du, ma
              lasset enk in d' Kirch eini? De hätt'n aa net 's Recht dazua. Host d' scho viel über dös nachdenkt? Wia's d' mit da Musi ausruckst und de ganz
              Freundschaft ei'lad'st? Woaßt d' scho an Hochzeita? Ma derf do red'n ... Dappig red'n – ja.  Er setzt sich auf die Ofenbank.  Ah mei! Es is scho
              bald a so, wia d' Muatta g'sagt hat, daß mehra dei Dummheit schuld war als wia d'
              Schlechtigkeit. Wenn ma si de größt Müah gibt und muaß si allaweil des Alte fürhalt'n lass'n. Du host as scho hinter deiner? Gel?  Winkt ihr mit der Hand ab.  Geh
              zua, und mach dei Sach' und traam vo was andern!  Leni geht ab und zieht die
                Türe zögernd hinter sich zu. Na! ... Mögst d'as net glaab'n! De woaß heut no net, was s' to hat ...  Es
                klopft.  Herein! S' Good, Paulimann! S' Good. I bin heut scho amal da g'wesen und hab dir   nachg'fragt. So? Weil i mit dir a weni was z' red'n hätt. Host d' Zeit? Vo mir aus red! I kimm net als Bürgermoasta, i kimm g'rad aso ...  Er setzt sich auf einen
                Stuhl, der neben der Türe steht.  Bal's dir recht is, sitz i mi a weng
              nieder. Meinetweg'n ... Wie geht's dir nacha? Bist d' halt recht verlass'n? M – hm. Es is a Kreuz, oaschichtig sei, wenn ma'r amal älter werd und ma is dös halt gar
              nimmer g'wohnt. Es hat uns allesamt recht bedauert, daß dei Mariann so bald sterb'n hat müass'n.
              Allesamt im Dorf. So? Weil ma des Weibet's gern g'habt hat; is scho wahr. Du aa? I mach da koan Ausnahm; derfst d'as g'wiß glaab'n. I ho's g'merkt. Weil a jeder sagt, daß sie a brav's Leut g'wes'n is, und a richtig's Leut, und a
              fleißige Hauserin. Durchaus! Sagt's ös? Alle mitanand. Und red't ihr neamd was Schlecht's nach weg'n dera Sach. Was für a Sach? No – woaßt d' scho. Aba ma denkt si, dös hätt an andern aa passiern könna, und is
              scho de best'n Leut' g'schehg'n, daß amal a Kind net g'rat. Was geht's denn enk o? Z'letzt g'hört ma do z'samm in der Gmoa und bekümmert si um dös, wann den ander'n an
              Unglück trifft. A – freili! Und nacha red't ma halt; net? Weil ma'r a Derbarmnis hat mit enk. Mit dir aa. Derfst
              d'as g'wiß glaab'n, Paulimann! Bist du desweg'n kemma? Han? Ob du desweg'n kemma bist, daß d' mir dei Derbarmnis da eina bringst in d' Stub'n? De
              ko'st drauß'd lassen. I mag 's net. Du host an Zorn auf mi, aba da host du koan Ursach dazua. Na! Gar koane. Was i als Bürgermoasta hab toa müass'n, des sell derfst d' mir net für übl hamm ...
              dös waar des gleiche g'wen bei an jed'n. Net wahr is. Ja no, über dös kon i net streit'n, Paulimann. Aber des sell muaßt du glaab'n, i derf
              als Bürgermoasta net hantier'n, wia'r i mog. I ho meine Vorschrift'n. Hör' ma'r auf! Du werst as net anderst wiss'n. I woaß, daß ma's so und a so macha ko. Dös is! Dös hat ma davo, bal ma si für an Amt hergibt. Is scho recht, ja! I sag mei Sach', wia'r i's denk, weil i an aufrichtiga Mensch bi ... und i moan dir's
              nur guat, und hat koana a größers Bedauern mit dir, als wia'r i. Na mach i mei Danksagung ...  Er steht auf.  San mir jetzt firti? I hab ja no gar net o'g'fangt. Ah so ... Host d' no was anders zu'n auspack'n als wia dei Kümmernis? Ma hört, daß du verkaff'n willst? I? Ja. Daß da Jud Männlein dein Hof kriag'n soll zum Z'trümmern? Da woaßt du mehra wia'r i. Hat ma's da Männlein selber ei'b'stand'n ... Desweg'n braucht's it wahr sei. Ma hört dös nämli von alle Leut ... Und ... ah ... da hab i mir denkt, vor dei
              Anwes'n z'trümmert werd, es kunnt's oana in der Gemeinde kaff'n und beinand
              lass'n. Host d' dir denkt? A richtiga Mensch, der wo a Geld auf da Hand hot und di baar auszahl'n ko. Der richtige Mensch waarst du? I sag net na ... Da hätt'st du aa de Fahrt, über de mir g'stritt'n hamm ... Ah mei! Wo's d' an Prozeß vaspielt host. Dös hon i lang vagess'n. Du bist der net, der wo so was vergißt ... Host's aa wieder hoamzahlt. Dös hat koan Bezug auf dös ...  Da Thomas verächtlich mit der Hand
                abwinkt.  Na! Durchaus gar it! Und de G'schicht'n hamm koan Wert. Du kennst
              mi, daß i zahl'n ko, und machst a schön's Angebot. I mach koans. Überlegst da's halt. Es muaß ja net heut sei! Es werd gar nia. So muaßt d' jetzt aa net red'n, schau! Und net g'rad bockboanig sei! Du derfst ma's
              glaab'n, i moans nur guat mit dir. Des sell woaß i. Und verkaff'n muaßt d' ja do. So? Muaß i? Was willst d' denn sunst? Du bist alt, tuast dir hart mit'n Wirtschaft'n, und morg'n
              ko'st d' sterb'n. Was is denn nacha, bal de ander ...  Mit dem Kopf nach der
                Türe links hinnickend.  's Anwes'n erbt? Und muß's auf Schnall und Fall
              hergeb'n. Da werd s' net viel dafür kriag'n. Wenn sie's hergibt. Du bild'st dir do net ei', daß de am Haus bleib'n ko? Dös werst d' ihr net verbiat'n kinna. I alloa net. Und alle mitanand net. I sag net vom Verbiat'n, aba i moan, si tat si a weng hart, wenn's neamd im Dorf
              leid'n will. Ah! So viel Kuraschi habt's ös geg'n an oa'schichtig's Weibsbild! Geh zua! Dös Dischkrier'n hat koan Wert. Na muaßt ma du net so kemma, als wann's d' ma du 's Häusl abdrucka kunntst! Von dem hon i nix g'sagt. Hint'n rum, wia ma's g'wohnt is von dir ... Es is net guat red'n über de Sach, und dir brauch i nix sag'n; du woaßt as so guat
              als wia'r i! Gar nix woaß i! Wenn's d' as net anderst hamm willst, na sag' i dir's pfei'g'rad.  Deutet mit
                der Hand nach der Türe.  De Schand tuat uns weh, daß so oane im Dorf is. Dir? Da gibt's koan, vom Pfarra bis zum letzt'n, der net dös nämli sagt. Vo mir aus red't's zua! Weil ma dös net woaß, so lang Berghofen steht. Red't's zua, sag i! Schimpft's beim Bier, wenn s' b'suffa seid's ... Da!  Er
                schnalzt mit Daumen und Mittelfinger.  Net so viel paß i auf. Du bist aa net alloa Herr auf da Welt! Aba da herin! Wen kümmert dös, was in mein Haus is? Sie geht aa naus unter d' Leut ... Net wahr is! War s' net in der Kirch'n? Beim Begräbnis von ihra Muatta. Hätt s' enk frag'n müass'n, ob s' ihr de letzt Ehr
              geb'n derf? Ma siecht's net gern. Waarst d' halt wegblieb'n! Du und de ander Bande! I hätt enk net braucht. Mit'n Schimpf'n is gar   nix g'richt. Du tuast g'rad so, als wenn's d' mi
              net verstand'st ... I möcht di hör'n, wenn dös bei an andern fürkemma waar. Da wurd'st weni hör'n ... M ... hm ... is scho recht ... I hab mi um mei Sach kümmert, und net um ander Leut. Und dir stand's aa besser o! Ah – was! Paß no du auf dei Haus auf! Geh zua! Für dös kriagst d' nix! Magst d'as net hör'n? Gel? Hat net dei Madl a ledigs Kind? Dös geht neamd was o. Ah so! Da is 's anderst! G'stell di net a so! Du woaßt recht guat, daß dös net herg'hört. Da hat dir dei G'scheitheit nix g'holf'n. Daß junge Leut' Dummheit'n macha, dös woaß ma, und wenn's oan aa net freut, dös kummt
              amal vom Jungsei ... aba desweg'n is mei Resi do rechtschaff'n. Und brav! Und brav! Jawohl! De hat ihra Lebtag von der ehrlich'n Arbet g'lebt und net vo da
              Schlechtigkeit. Und was sunst is, dös geht den o, der wo s' amal heiret ... aba sunst
              neamd. Na muaßt d' di aa net um mi bekümmern. I tat mi scho net kümmern, wann i net a Verantwortung hätt'. A Verantwortung host du für mi? Na, aba für dös, daß de Sach' net gar z'weit geht. Du woaßt net, gel, daß mir bei
              alle Gemeinden rundum an Nama kriag'n, weil's des erstmal is, im ganz'n Bezirk, daß so
              oane da is. Was liegt denn da mir dro? Aber ins! Geh' nüber ins nächste Dorf! Schrei'n dir's de Buab'n auf da Straß'n nach,
              was mir san. No zua! Ja! No zua! Unsere Bursch'n derleid'n net gar so viel! Ah so! Host da s' scho wieda abgricht? Host   da s' scho wieda
              aufg'hetzt? Da braucht's koa Hetz'n ... de steck'n scho lang d' Köpf z'samm und frag'n, warum
              g'rad unser Dorf dös schlechtast sei muaß. Und dös geht mi o als Bürgermoasta. Freili! Wenn's d' dir a so nimma gnua bist für a Schlechtigkeit, na kimmst d' als
              Bürgermoasta. Du werst mir koa Schlechtigkeit nachweis'n kinna! Sei staad ... du! Di kenn i guat. Du host ma's nia verziech'n, daß amal der kloa
              Bauer Recht kriagt hat geg'n den groß'n ... Jetzt kam er mit dem daher! Weil's wahr is! Lüag du ander Leut' o mit deine scheinheilig'n Sprüch! Mi net. I woaß
              lang, was du für oana bist! Hab i dei Weibsbild aufzog'n? Auf da Paß bist g'stand'n und host g'wart, ob's d' mi net treff'n ko'st. Hab i dei Weibsbild aufzog'n? Und g'rad taugt hat's dir ... gel? Wia de G'leg'nheit kemma is ... Du host g'wißt,
              wia arm und krank mei Wei da herin g'leg'n is ... und host a Lustbarkeit g'macht aus
              meiner Schand! Bin i schuld ...? 's Mäu halt! Bist du net von oan Haus zum andern g'loff'n, und host 's ei'g'sagt, wia
              r' a Hochzeit? Dös muaßt du beweis'n! Ja du! Und mitt'n beim Tag hat's sei müass'n, damit das ganze Dorf sein Spaß g'habt
              hat ... Schimpf de in da Stadt, de s' raus g'schickt hamm! Waar's an anderer g'wesen, du hätt'st Mittel und Weg g'fund'n ... I bin net bewandert g'wesen in dera Sach. 's nachst Mal mach i 's besser, wenn s' da
              s' wieder amal hoamschick'n ... Derfst du mi auszahna?  Der Bürgermeister tritt zurück.  Wenn s' ma s'
              's nachst Mal hoamschick'n, sagst du? Und z'erscht host ma droht mit  
              deine Lausbuab'n, de des Weibsbild net da lass'n woll'n! I laß mi vo dir schlecht macha ... Und i mi zum Lapp'n! In mein eigna Haus! 's nachst Mal machst d'as anderst, host d'
              g'sagt? Mach's wieder so!  Er macht noch einen Schritt auf den Bürgermeister
                zu.  Aber es is nimma wia selbigsmal, wo i mi net rühr'n hab derf'n. Schrei zua! I geh ... Und sag de andern, sie soll'n ma wieda Haberfeldtreib'n ... aber der erst, der mir
              zum Fensta rei schreit ... den schiaß i nieder wia'r an Hund ...  Packt den
                Bürgermeister an der Brust.  Sag's eahna! Laß aus, sag i! Hol deine Hetzhund! Du Pharisäer, du scheinheiliger!  Der Bürgermeister macht
                sich frei. Vo dir laß i mir koan Nama net geb'n ...  Er geht zur Türe.  Von so an
              net ... Hol s' allsamt! Dös ander werst d' ja sehg'n! Probiert's as no!  Der Bürgermeister schlägt die Tür zu. Was gibt's denn? Di kenn i und deine Hoamlikeiten, du Feinspinner ... aber jetzt is 's anderst ... Hat's was geb'n? Was suachst denn du do? Wann ma'r enk bis in d' Kuchel außi schrei'n hört ... Dös werd di nix o'geh ... Hat da Bürgermoasta mit dir g'stritt'n? M – hm – ja ... g'stritt'n ...  Grob.  Waarst d' no herin g'wes'n und
              hättst d' all's g'hört ... vielleicht gang dir a Liacht auf! Soll i 's Ess'n einabringa?  Thomas ist ans Fenster gegangen und dreht ihr den
                Rücken zu, ohne zu antworten. Von rechts   tritt Lenz ein und hängt seine
                Soldatenmütze an den Rahmen. Geh fei nimma außi! Es is scho zun Mittag macha ... I woaß scho ...  Leni links ab. I hab ma 's jetzt überlegt, Paulimann ...  Thomas, der die Hände nach rückwärts
                verschränkt hält, wendet sich nicht um und gibt keine Antwort. I ko de Akkordarbet net hint lass'n ... Han? I sag, daß i de Holzarbet o'nimm, weil's halt für'n ganz'n Winter is. Ja ... ja. Und nacha steh i bei dir auf Micheli aus ... Mein'tweg'n gnua! Weil du g'sagt host, i soll no dableib'n, wenn d' Dreschmaschin kummt, aba ... G'wiß net! I halt di net auf. Ja no ... i hab ma denkt, wann du notwendi an Aushilf brauchst, kunnt ja mei Bruada
              auf a Zeitlang kemma ... I brauch'n net.  Lauter.  I brauch überhaupt's neamd! Dös waar mir z'wider, wann mir net guat ausanand kummat'n ... Warum net im Guat'n? No ... daß du an Zorn hätt'st auf mi, weil i net bleib ... I hab koan Zorn ... Mir kimmt's aso für ... Dös moanst d' grad ...  Bitter.  Mei Liaba, i will net, daß im Dorf
              umanand g'red't werd, als wann oana in dem schlecht'n Haus da z'ruckg'halt'n wurd'
              ... I hoaß dei Haus net schlecht ... Net! Na ... und i red a nix rum ... Nacha red'n anderne. Vo dem woaß i nix ... und bekümmer mi net drum ... Hat ma no neamd nachsag'n kinna,
              daß i was aus 'n Haus trag ...  Kleine Pause. Du! Du kimmst do mit de junga Bursch'n z'samm? Moanst d', weg'n dem? I moan was anders. Sagst d' eahna, sie soll'n sie net auf'n Bürgermoasta verlass'n
              ... Was? Ja ... ja ... sie soll'n sie net z'viel trau'n, sagst d' eahna! I vasteh di net ... Denkst d' halt a weng nach! Und dös sag' eahna von mir: es kunnt amal schlechter
              ausgeh', als sie glaab'n ... Was woaß denn i von de Bursch'n? I laff net damit rum.  Er bricht ab, da Leni
                mit dem Essen hereinkommt. Sie stellt die mit Kraut und Knödeln gefüllte Schüssel
                auf den Tisch. Geht's halt her! Himmlischer Vater, segne uns Speis' und Trank, die wir von deiner großen Güte
              empfangen haben ...  Leni betet nun auch laut mit ...  und gib uns Gnade
              und Gedeihen dazu, damit wir zu deinem Lobe gereichen mögen. Amen!  Beide machen
                das Kreuzeszeichen und setzen sich, Lenz rechts, Leni links. Thomas hat nicht
                mitgebetet, sondern finster vor sich hingeschaut. Vata – fang o! Was? Ess'n sollst d' ... Ja ... iß!  Er stößt den Teller zurück, steht auf und geht links
              ab. Was hat a denn?  Lenz gibt keine Antwort. Er nimmt sich Kraut und Knödel aus
                der Schüssel und fängt zu essen an. Woaßt du, warum er so zorni is? I net. Der Bürgermoasta is voring da g'wes'n, und da müassen s' was g'habt hamm
              mitanand. I bi ganz daschrock'n ... a so is zuaganga ...  Sie nimmt sich heraus und ißt;
                Pause.  Wia schmeck'n dir nacha de Knödl? Wia s' halt schmeck'n. De hab fei i kocht. So?  Pause. Du, Lenz, was hab' da denn i to? Nix. Daß d' nacha so häßli bist auf mi? I? Ja ... red'st nia mit mir, und wann i di was frag', gibst d' ma gar it o! I hab koa Zeit zun Red'n. Net amal an Gruaß gibst d' ma z'ruck. Da is mir nix bekannt. Erst gestern bist d' hintern Stadel ganga, und i hab dir nachg'schrian ... ob's d'
              net was zun Vespern mitnehma magst ... und du host gar it umg'schaugt. I muaß auf mei Arbet schaug'n. So viel Zeit hätt'st d' scho g'habt ... aba sie wern die halt aufg'red't hamm geg'n
              mi? Mi red't neamd auf. Ja ... i woaß scho. I hab di scho g'sehg'n am Sunntag. Siehgst mi jetzt aa! I hab di scho g'sehg'n, wia's d' nach da Kircha bei da Glonner Marie hibei g'stand'n
              bist. Ko leicht sei. Wia si de draht hot, als wenn s' woaß Gott was für oane waar! M – hm. G'rad gnädi hat's des Weibsbild g'habt, und gar net g'wißt hat s', wia s' geh muaß vo
              lauta Ei'bildung. Und nacha, wia'r i bei da Tür außi bin, habt's herg'schaugt und habt's g'lacht. So? Jawohl! I hab's deutli gnua g'sehg'n. Werd ins halt was g'freut hamm. De moant vielleicht, sie derf mi auszahna. Du werst ihr 's Lacha net verbiat'n könna. De braucht si gar it so aufführ'n, über mi ... De soll si no selber bei da Nas'n
              nehma!  Kleine Pause.  D' Mangin sagt's aa, daß de gar koan Ursach net
              hat.  Lenz nimmt sich wieder aus der Schüssel heraus. Von dera werd gar nix Guat's g'red't. Von mir aus. Ja ... is dös vielleicht net wahr, daß zu da Glonner Marie a jeder an's Kammerfensta
              hat kemma derf'n? Dös nimmst ihr  du  für üb'l? I sag g'rad, daß si de net so aufführ'n braucht über mi.  Pause. 
              Vielleicht bist du aa scho bei ihr g'wen? Na. Du sagst as halt net? Sag'n tat i 's aa net. Da brauchetst dir fei nix ei'bild'n auf de! Mit ihre Summermirln! I bild ma scho nix ei. Und mit ihre fuchsrot'n Haar! Da gibt's scho anderne. Herrgott! Laß mi amal mit Ruah ess'n! Was paß denn i auf d' Weibsbilder auf? Paßt du gar it auf? Waar ma z'dumm! Dös glaab i dir fei net, daß du dir gar nix bekümmerst um d' Madeln. Na glaabst d'as halt net! Du bist a recht a Hoamlicher ... gel? Du g'stellst di g'rad aso, als wann's dir nix
              o'gab. M – hm ... ja ... Wia muaß denn oani ausschaug'n, de wo dir g'fallt? Jetz sag i dir's no'mal, daß i zun Ess'n herin bi und net zun Dischkrier'n. Du bist aber oana!  Pause. Du, Lenz, host dir's net anderst übalegt? Was? No ... mit'n Furtgeh? Wer woaß, wia's amal geht, wenn's d' dableibst! I bleib net. Du werst halt glaab'n, daß da Vata verkafft!  Lenz antwortet nicht.  Er
              verkafft aba net, sinst hätt a mir scho was g'sagt ...  Pause. Leni wartet auf
                Antwort und fährt erst fort, da Lenz unbekümmert weiter ißt.  Und weil er si
              mit'n Bürgermoasta so z'kriagt hat, woaß i's g'wiß. Was geht denn dös mi o? I hab ma denkt, du gehst desweg'n ...  Stockend.  Und wann's d' as inne
              werst, daß da Vata 's Anwes'n b'halt, hab i ma denkt, nacha bleibst d'. Moanst du? No ja ... weil's nacha do anderst is ... Da bischt weit irr. Host d' no gar nia Obacht geb'n, daß da Lechner Martl jed'smal nach'n Feierabend beim
              Zaun hibei steht? Na. Und er schaugt allaweil nach mir umma. Schaugst d' halt wieda hi. I mag net ... aba wahr is.  Dumm kokett.  I glaab, der möcht was. I vergunn's eahm. Geh! Wia du daher red'st ... Hätt'st d' mi halt in da Stadt drinna sehg'n soll'n ...
              in mein blau'n Kleidl mit rote Schnür ... da bin i fei schö g'wen! So? Anderst scho als wia d' Glonner Marie mit ihr'n g'scheert'n Kopftüachl ... und an
              woll'na Unterkittl. Und Hemmata han i g'habt ... net so grob, als wia de ...  Zupft an ihrem
                Ärmel.  ganz feine ... Vielleicht hätt i dir guat g'falln ... G'wiß net! Hätt'st mi no g'seg'n! I dank schö dafür! N ... no! Solchene hab' i ma gnua g'seg'n, wia'r i Soldat war. Was für solchene? Wia du oane warst! Aba i hab mi nia abgeb'n damit. Da bin i ma z' guat g'wen für
              solchene! Sei do net gar so abscheuli zu mir! Was hab i dir denn to? I sag da's g'rad, daß di amal auskennst! Von erst'n Tag o bin i freundli g'wen zu dir und ho dir nia koan unrecht's Wort
              geb'n. M – ja! Und is dös vielleicht net wahr, daß i dir dei Sach' g'flickt hab? Hab i dir's o'g'schafft? Vergelt's Gott hätt'st d' aa sag'n derf'n, und so grob brauchet'st d' net sei mit
              mir! Weil i mei Ruah hamm möcht!  Leni schnupft ein paarmal auf und macht ein
                weinerliches Gesicht. Moanst d', i merk's net scho lang, daß du mir schö tuast? Aba du spannst as net, daß
              mir dös z'wider is! Dös is dir z'wider? Ja. I muaß da's scho pfei'grad sag'n, weil's d'as sunst net kennst! Glaabst denn du,
              i mag mit dir ins G'red kemma? Hör amal auf! Waar mir scho z' dumm, daß de Bursch'n hinter mir drei'lach'n, g'rad als wann i was
              hätt mit dir! N ... no! Du muaßt da scho an andern raussuacha! Koan richtig'n Mensch'n net! Da behaupt i mein
              Charakta ... Und daß d'as woaßt, desweg'n geh'n i ... weil ma dös z' dumm werd. Bloß weg'n deiner
              mag i nimmer bleibn! Geh halt zua! I brauch di net ... i ho scho anderne g'fall'n ... i wer scho oan
              find'n. Find no zua!  Er leert mit dem Löffel den Teller aus, schleckt ihn ab und legt
                ihn auf den Tisch.  Aba mir werst d' jetzt mei Ruah lass'n. I brauch di net. Is scho recht ...  Er steht auf und fängt wieder eintönig zu beten an. 
              Himmlischer Vater, wir danken dir, daß du uns Unwürdige gespeiset hast und deiner
              Gnaden teilhaftig machest und nimmer aufhörest, deine Wohltaten gütig mitzuteilen.
              Amen!  Er geht nach der Türe und nimmt seine Mütze vom Nagel
              herunter. Geh no weita! Mi hamm scho Besserne mög'n als wia du! An dir liegt ma gar nix
              dro! An dir liegt ma gar nix dro!  Sie sieht nach der Türe, legt sich in den Tisch
                hinein und fängt laut zu weinen an. Guat Morg'n, Leni! Guat Morg'n! I ho di g'rad frag'n woll'n, ob's d' mi net brauchst. Heut net. Bist d' scho firti mit da Arbet? I bin scho firti.  Pause. In da Kircha bin i g'wen; da hat's heut anderst viel Leut geb'n. So? Ja, weil da neue Koprata zun erst'nmal predig'n hat derf'n, durch dös, weil da Herr
              Pfarra krank worn is. De ganz Kirch'n is g'steckt voll g'wen.  Leni antwortet
                nicht und packt ihr Nähzeug zusammen. I woaß gar it, was er g'habt hat. Grad von Ärgernis hat er predigt.  In
                geziertem Hochdeutsch.  Daß diesen Übles geschiecht, die wo Ärgernis geben.
              Waar scho bald aso g'wen, als wann er auf was g'spitzt hätt'. Was moanst d'? No ja! Weil er grad allaweil 's Argernis daher bracht hat. Und d' Glonner Marie
              hätt'st d' sehg'n soll'n. De hätt' si aso bald an Hals auskegelt, so hat s' oiwei
              umag'schaugt auf mi her. Vo mir aus. Weil s' eahm denkt hamm werd, i sag da's wieder. Aba de bal i amal alloa derwisch,
              nacha frag i s', ob sie vielleicht   glaabt, frag i s', daß bloß ander Leut
              an Ärgernis geb'n und ob's z' Berghofa net mehra gibt, frag i s', de wo si aus dera
              Predigt was außa nehma hätt'n kinna. Ja ... aso frag i s'. Zweg'n meiner brauchst d'as net frag'n. Weil's wahr is. Zweg'n was muaß denn de oiwei zu mir umaschaug'n? Vielleicht müassen si de Berghofer nimmer gar so lang ärgern über mi. Was host d' denn? A so halt! Du red'st ja, als wann's d' nimma dableib'n mögst. Mög'n! Mög'n tua i g'wiß net. So waar i net. Erst recht gab i net nach. Du host dei Straf ausg'halt'n, und de
              andern geht's nix o. J – ja. Und von so oana lasset i mir scho durchaus gar nix g'fall'n, de wo si z' allererst
              schama müaßt. Was feit denn dir? Nix. Dös sagst d' grad; i kenn's guat. N ... na! Mir feit nix. Und nacha brauchst d' mi heut net? Na. I hätt da gern g'holfa. Da Vata ißt heunt aso net dahoam. Er geht auf Arnbach umi, hat er g'sagt, zu sein
              Bruada. Ja ... und ... Und der ander steht heunt aus. Der Lenz? Ja. Siehgst d'as, na is 's do wahr! Weil d' Hotzin zu mir g'sagt hot, da Lenz, hat s'
              g'sagt, bleibt aa koan Tag nimmer da drent, sagt s'. So? Heunt steht er aus? Is ja Micheli! Daß der auf oamal geht? Er werd scho an andern Platz hamm. D' Leut hamm g'sagt, daß er überhaupts ganz bleib'n möcht, und du host as ja aa'r
              amal glaabt. I? No ja! Weil mir halt g'red't hamm über dös. Net? Und i hab nix anders net denkt, als
              daß er's so an Sinn hot. Geh, laß ma mei Ruah! Weil du g'sagt host, wer woaß, wia's amal geht, und daß er dir g'fall'n tat. Der? Net grad oamal hamm ma davo g'red't, daß er a sauberner Bursch is und ... wia ma halt
              red't. Der is ma z' g'scheert! Ah so? Ja. Auf den paß i gar nix auf! Der braucht si nix ei'bild'n. Da hon i scho Feinere
              kennt als wia den! Is er g'wiß grob g'wen geg'n deiner? I woaß it, vo was du oiwei red'st. No ... weil's d' halt 's letzt Mal ganz anders g'sinnt g'wen bist ... net? Ma sagt
              grad vo dem ... Jetzt bin i aso g'sinnt. I sag dös, daß er aa nix Guats hot, wann er liaba a Deanstbot bleibt und si von de
              Leut aufhetz'n laßt ... Von mir aus tuat er, was er mag. Nacha geh'n i. Adjä! Braucha tuast d' mi net, host d' g'sagt? Na! Du! Paß auf! Wos denn! D' Leut red'n vom Lechner Martin, als wann's da was geb'n hätt'. Von Lechner? I hab nix glaabt, weil i dös überhaupts net mag, dös G'schwatz überanand, und weil i
              sag, daß d' Leut überhaupts gern lüag'n. Hamm s' ...? Was hamm s' denn g'red't? Dös mag i dir gar net   sag'n ... na! De machen's a bissel gar z' braun
              ... und Sach'n bringen s' daher, wo si inseroans gar nimma auskennt ... Hätt' vielleicht da Lechner Martin was sag'n mög'n über mi? I woaß aa net so g'nau ...  Lauernd.  Warum? Bist du mit eahm beinand
              g'wen? Waar ma scho z' dumm! Dös sell lasset i mir net g'fall'n, daß mi oana so rumziagt ... g'rad hauf'nweis san
              d' Leut beinand g'stand'n, und Ausdrück hamm s' g'habt. Geg'n meiner? I mag dir's net sag'n ... und überhaupts bin i wegganga, weil i dös net leid'n ko,
              wann's a so hergeht ... Vo mir aus sag'n s', was s' mög'n. I muaß ja net da sei! Host du 's Furtgeh in Sinn?  Leni rückt unwillig die Schultern.  Du host
              ja nix z' fürcht'n, bal's net wahr is! I wer mi von de G'scheert'n da aso herstell'n lass'n! Arg is scho, wia unverschämt de Leit daher red'n ... Du, Barbara ... Du derfst aba neamd nix sag'n! G'wiß net! Du kennst mi guat für dös! Du host amal g'sagt, daß du den Spenser von da Muatta hamm mögst? Den greana? I gib dir'n ... für a paar Mark. Aba dei Vata? Der braucht's ja net z' wiss'n ... und 's G'wand von da Muatta g'hört mei. A paar Mark, host d' g'sagt? I mag net oiwei da hocka ohne an Pfenning Geld ... und wann i furt bi, glaabt da Vata
              halt, i hab an Spenser mitg'numma. Mögst du scho bald weg? Frag mi net aso aus! ... I geh scho amal. I ho jetzt koa Geld net bei mir ... bring i dir's halt nacha umma. Gibst d' ma's in da Kuchl. Is recht ... aba net, daß i an Vadruß kriag ... Sei staad! Also na geh'n i ... und wann's d' mi brauchst, sagst d' ma's. Pfüad Good, Leni!
                 Zu Thomas.  Pfüad Good, Paulimann! In da Kircha bist d' heut net
              g'wen? Na. Hätt'st d' den neu'n Koprata predinga g'hört. M – hm ... ja ... Nacha pfüad Good beinand!  Ab rechts. Morg'n in da Fruah muaßt d' mit in d' Bachleit'n zu'n Ruab'n klaub'n. Ja. Nach da Fuattazeit. Und heut an Na'mittag, wann i in Arnbach bin, daß d' ma net aus'n
              Haus gehst! I will nix hör'n. I geh net außi. Was host denn du? Was machst denn du für a Trentsch'n? I mach koane. Weil i 's net siech! Is mir gesta'n scho so fürkemma. Wenn ma oiwei ei'g'sperrt is! Ah so! Dös hat sein Grund ... und laß da no nix traama, daß 's anderst werd! N ... na!  Lenz tritt von rechts ein, feiertäglich angezogen. In der linken
                Hand trägt er seinen Hut, mit der rechten trägt er einen kleinen Koffer, den er
                neben der Türe hinstellt. Bei seinem Eintritt zieht Leni den Kopf ein, sieht ihn
                scheu an und geht still nach links ab. Bist d' zum Geh' g'richt? Ja.  Er zieht sein Dienstbuch aus der Tasche.  Wenn's d'   so
              guat waarst und tatst mir a Zeugnis schreib'n ... An Lohn host d' kriagt? Feit si nix. Drei Monat bist d' da g'wesen ... und hast dei Arbet richti g'macht. I muaß di
              lob'n. I bin aa gern da g'wen. Gern? Ja – ja. Wann i 's an Eichmüller net zuag'sagt hätt', und überhaupts ... wann i net ... Is scho recht, Lenz. Mir brauchst d' nix verzähl'n. Na, is wahr! Wann si dös net aso auftroffa hätt' ... Du bist a richtiga Bursch und host dein Stolz ... und host recht, daß d' gehst.
                 Er geht näher zu ihm heran.  Glaabst denn du, wann's bei mir net mehr
              brauchet, als daß i mein Koffer nahm und an Huat aufsetzet, glaabst denn du, i
              bleibet? Ja ... no! Na, mei Liaba! Am erst'n Tag waar' i furt, und mi hätt' neamd mehr g'sehg'n in
              Berghof'n.  Legt das Dienstbuch auf den Tisch.  Es is nix Schön's, in an
              Haus leb'n, wo d' Leut koa Ehrbarkeit mehr suacha. Dös muaßt d' na aa net glaab'n! Net? Mög'st du mir a Zuckerl geb'n? Aba dös friß i net. I g'spür's am Buckel, wenn ma
              d' Leut nachschaug'n. Auf de passet i net auf. Dös sagst d' aso ... aba du selber host das ja nimmer derlitt'n, daß d' Leut mit de
              Aug'n blinzeln, wann s' di frag'n, wia's da bei mir g'fallt! Und di braucht nix
              druck'n ... Ja, Mensch! Schand tuat weh. Geh ... Paulimann! Wann's d' mir jetzt 's Zeugnis schreibest! Ja so! Gel, 's Zeugnis?  Er nimmt das Buch und legt es wieder hin.  Daß
              du überhaupts oans willst vo mir? Waar 's net g'scheidter, in dein Büachl stand mein
              Nama gar net drin? I brauch mi nix z' schama ... i hab mei Sach to. I sag's ja grad weg'n deiner ... aba wann's d' willst, schreib i's. Auf 'n erst'n Juli bist d' kemma? Ja. Den Tag woaß i no guat.  Schreibt.  Lorenz Kaltner ist bei mir
              eingestanden zur Aushilfe den ersten Juli ...  Er setzt aus.  ...
              Selbigsmal is grad da Dokta dag'wen und hat ma's g'sagt, daß 's schlecht steht bei da
              Mariann ... Die Frau, hat er g'sagt, hat sich in ihrem Leben zu viel geplagt ... ja,
              dös hat ma davo! I ho mir aa nix Guat's denkt, weil s' so schwach g'wen is ... Schwach g'wen ... ja!  Gibt sich einen Ruck und schreibt wieder.  Also
              ... den ersten Juli und ist ausgetretten den ersten Oktober ... und war sehr treu und
              fleißig.  Er legt die Feder hin.  Dös schreibt ma heuntingtag's bei an
              jed'n ... aba bei dir is 's wahr. I mach halt mei Danksagung, Paulimann. Nix zum dank'n. Dös Beste kon i dir net neischreib'n, daß du dir nia was host o'kenna
              lass'n, vor mir und da Mariann net ... von dera G'schicht. Da hon i koa Recht it g'habt. Aba G'leg'nheit. Und de lasset si net a jeda auskemma.  Er gibt ihm die
                Hand.  Für dös dank i dir no b'sunders, und wann dir aa nix dro liegt, sag'
              i's do, daß i vor dir an Respekt hab. Ja no ... i sag' dir aa Vergelt's Gott! Da hast d' dei Büachl, und i wünsch Glück überall'n. I dir aa ... daß 's da guat geht, Paulimann! Werd ma guat geh', ja! Wann i jetzt an Karr'n alloa schiab'n muaß! I hätt' ja g'moant, du sollt'st mein Bruada auf a Zeit ei'stell'n. Daß er nach drei Tag den nämlich'n Grund zum Geh' hat wia du heunt? Na! Liaba racker
              i mi z'samm ... und wann's nimmer geht ... mir is 's net z' fruah. Na! I woaß, du
              moanst as guat ... aba i bleib alloa. Jetzt pfüad di! Adjes! Paulimann! No was? Du host neuling zu mir g'sagt, daß i weg'n de Bursch'n ... daß i de Bursch'n warna
              sollt, wenn's grad was ... a so ... an Sinn hätt'n ... Selm war i zorni. I woaß scho, daß dös grad an Bürgermoasta sei G'red war. I woaß net, ob dös bloß a G'red' is. Han? Mir g'fallt de Sach net. Seit gestern is grad, als wenn oana in a Wespennest
              nei'sticht. De Bursch'n hamm was. Ah, so moanst d'? Es is net sauber. Laß s' no! Sie wer'n si net gar so leicht toa mit mir. Wenn aba ...  Stockend.  ... wenn's aba anderst geht, als du moanst? Es werd so geh', daß i mei Recht behaupt'. A Buaberei laß i net ausüab'n an mir. Ja ... scho! Freili net! Aba ... Da brauchst d' koan Angst hamm. Es gibt halt Sach'n, wo ma si net dageg'n rühr'n ko! Sach'n? Du woaßt halt no net, was 's geb'n hat? Geb'n? Mit da Leni was? I ko aa net red'n über dös ... Aba du woaßt ... daß was fürkemma is? Dös sag'n s' dir bald gnua. Herrgott! Mensch, marter mi do net her! Schau! Red! sag i, und lass' mi net im Ung'wiss'n! San dir de Bursch'n so viel wert? Net de Bursch'n. Na ... aba schau, i ko da aa nix geg'n d' Leni red'n ... sie hat ma
              nia nix to ... Ja, muaß i di lang bitt'n um dös? Na! Des sell geht net! Aba o'fanga host d' kinna ... und mi hermartern! Weil i mir denkt hab ... i muaß di warna ... und dös ander sag'n s' dir scho. Lenz! Red aus! Jetzt muaßt d' all's sag'n. I ... i ko net. Na laß bleib'n! Weil ... Geh zua! Sag i.  Lenz geht langsam zur Türe hinaus. Leni! Herrgott! ... Leni! Was denn? Da geh amal eina!  Er tritt von der Türe zurück; Leni kommt scheu und langsam
                herein. Was willst d' nacha? Mir hamm was z' red'n mitanand: kimm no her!  Leni kommt zögernd näher und
                heftet die Blicke auf den Boden. Mir hat wer g'sagt, daß 's was geb'n hat mit dir ... Mit mir? Mit dir – ja! Schau ma no ins G'sicht! I brauch bloß naus geh', hat wer g'sagt, nacha
              derfrag' i 's von an jed'n ... Hat da Lenz ...? Der – oder an anderner.  Kleine Pause.  Muß i nausgeh' und frag'n?
                 Er sieht Leni drohend an, die wieder zu Boden sieht. – Pause. An Antwort will i! I woaß net, was du moanst ... Du! Wenn's d' aa net viel Verstand host, des sell werst d' begreif'n, daß dir 's
              Lüag'n nix mehr hilft! I woaß aba net ... Wenn's was geb'n hat ... sag's! Es is bessa, als i derfrag's da drauß'n.  Er
                wartet auf Antwort. Leni schweigt und sieht nicht auf. Is g'wes'n, was mag – red! Mach's mit mir aus! I woaß net, was du moanst ... Ah! Lüag du!  Er geht zum Tische hin und nimmt seinen Hut, wendet sich aber
                wieder gegen Leni. Bist d' amal aus 'n Haus? Mit koan Schritt net, weil du g'sagt host, i derf net außi, und ... Na is wer bei dir g'wen? N ... na! Ob wer bei dir g'wesen is? Dös is scho ausg'schamt, daß da Lenz so was behaupt' geg'n meiner, und daß a mir so
              was o'hängat, vor er geht, und ... Na muaß i d' Wahrheit drauß'n hör'n.  Er setzt seinen Hut auf und geht zur
                Türe. Indem er sie öffnet, tritt sein Nachbar Johann Plank ein. Leni ist zuerst
                zögernd, dann rasch nach links abgegangen. Bist du da? Ja ... i bin da ... hat mi net recht g'freut, 's Hergeh' ... aba weil i mir denkt
              hab, mir san allaweil guate Nachbar'n g'wen ... bin i jetzt herganga ... Was is? I sag dir all's ... aba net, daß d'moanst, i bin gern her ... i ho ma denkt, es is
              dir liaba, wann i mit dir red, vor de andern kemma ... De andern? No ja ... der Bürgermoasta ... und i woaß net, wer vom Ausschuß no mitgeht ... Zu mir her? Freili ... zu dir ... Da muaß da Bürgermoasta erst sehg'n, ob i 'n einalaß! Paß auf ... laß da sag'n ... i verzähl dir all's ... Nach da Kirch' is da Ausschuß
              z'sammkemma, und da hamm s' de G'schicht fürbracht. Von mir was? Vo dir? ... Na! Von dir net ... aba ... ko'st da 's leicht denk'n. Vo dera? Ah! Es is a Kreuz! Es is a Kreuz! I sag's ja, wenn ma Kinda hot, woaßt d' nia, wia's
              amal geht. Mach zua! No ja ... sie hamm de G'schicht fürbracht ... Hat denn dir no neamd was g'sagt? An Deuta hab' i kriagt ... Schneid net lang' um! Wia muaß i da's sag'n? Seit gestern auf 'n Abend is 's im Dorf, als wann d' Imp'n
              auskemman ... An Lechner sei Martl ... kennst 'n scho ... hat de G'schicht ausanand
              bracht ... no ja ... er is bei deiner Leni g'wen ... sie ... hat'n in d' Kammer
              ei'lass'n ... waar ja net so weit g'feit ... aba ... wia soll i da's sag'n ... no ja,
              sie hat a Geld von eahm verlangt. Plank! Da Martl is von ihr weg zum Bäcker Hans'n umi ... und verzählt's an Kamerad'n, und
              der verzählt's wieda ... und gestern nach Feierabend is scho des ganz' Dorf aufmahrig
              g'wen ... Vo wem hast du's? Vo wem hab's i? Vo dem ... und dem ... von an Dutzed. A Lug is! Ja schau! Da, wo du stehst, is vor etla Tag der Bürgermoasta g'stand'n! Hätt' ma d' Ohr'n voll
              g'red't, daß i verkaff'n muaß   ... daß ma d' Leni net im Dorf leid't ...
              mit die Bursch'n hätt' a ma droht ... und jetz' waar's a so! Nachbar ... i sag da ... Dös trifft a bissel schö z'samm ... na, mei Liaba! Den Feinspinna kenn i ... a Lug is
              ... Laß da sag'n ... Er braucht bloß 's Mäu aufmacha ... und ös müaßt's as glaab'n! Es is a Kreuz! Es is a Kreuz! Aba i kimm eahm hinter seine Gang', dem Judas! Und auf da Stell sag i 's eahm ... Geh ... laß mi aa was sag'n ... Du woaßt, i bi dei Feind net ... schau. Thomas! So
              was ko der Bursch it aus der Luft greif'n ... da is er gar it der Mensch dazua ... der
              war eahm net hell gnua ... Der net! Aber der ander, der dahinter steckt ... Den kennst du z' weni! Wia kunnt dös sei! Den kennst du z' weni! I sag dir do! In da Fruah, von da Kamma weg is er zu'n Bäcker Hansen g'laffa und
              hat's brüahwarm verzählt. Der Bursch hot eahm gar it denkt, daß a so a Ramasuri d'raus
              werd! Und ... es is hart zu'n sag'n ... i will di g'wiß net beleidig'n ... aba nach dem,
              was scho amal passiert is ... braucht's oan z'letzt net gar a so wundern. Da hab i enk! Sag selm ... es is ja an Unglück, aba ... Ös moant's, so oane is leicht nunterstöß'n, de scho im Rutsch'n is. Wer sollt dös toa? De ko ma leicht mit Füaß'n tret'n, de scho am Bod'n liegt ... Nachba! Und i ... moant's ös ... muaß zuaschaug'n mit bundne Händ ... wia ma s' ... wia ma s'
              auf'n Mist wirft ... Es is a Kreuz! Dös g'ringste Viech tat si wehr'n ... i derfat's nöt ... moant's ös. Was sollst d' da sag'n? Sie sind im Laufe des heftigen Gespräches schon auf die linke Seite
                hinübergekommen.  Plank! Dir is aa dei Bäurin g'storm, und de mei hat ihr
              aufg'wart ... bis z'letzt ... I woaß wohl ... i woaß wohl ... Da! Da herin is mei alte Mariann g'leg'n ... Dös Letzte, was s' g'sagt hat ... laß 's
              Madl net furt! ... Wia ihra Hand in der mein kalt wor'n is ... no amal hat sie s'
              druckt ... und is a Bitt g'wesen ... Laß 's Madl net furt! ...  Schreit. 
              Ja ... glaabt's ös ... i wehr mi net? Ja ... mei Mensch ... du muaßt ... Nix muaß i!  Zur Türe rechts herein kommen der Bürgermeister und Valentin
                Scheck. Da san s' scho. Host du was z' toa da herin? Ja! I hab was z' toa.  Fragend zu Plank.  Du host scho g'red't mit
              eahm? I hab eahm halt g'sagt, was fürkemma is ... Was du z'sammg'log'n host! Z'sammg'log'n? I? Ja du! Wann du's aa no so fei o'gehst ... i kenn di! Paulimann! Dös sell hat koan Wert! Du muaßt'n hör'n. I hab'n scho g'hört ... Dös werst du wiss'n, daß mir richtige Leut san ... Da gibt's nix mit Lüag'n und a so
              ... Laß 'n sei Sach fürbringa! Es is bald ausg'red't. I hab an Ausschuß z'samm g'ruaf'n, weil dös mit deiner Leni
              fürkemma is. Du lüagst! Dös werd sie aufweis'n. Weil's fürkemma is, sag' i ... und weil de Bursch'n ganz
              off'n z'sammstengan und Drohunga daher bring'n. Mir? Dir! Ja ... daß s' liaba 's Haus ei'reiß'n, als dös Weibsbild im Dorf lass'n ... Laß s' kemma! Na! Dös woll'n mir net! Für dös san mir da, daß koa Unglück rauskimmt ... desweg'n
              hon i an Ausschuß z'sammg'ruaf'n. Und host deine Lug'n fürbracht. Dös hat a net ... Mir hamm aso all's g'wißt. Du muaßt as glaab'n, Thomas, daß dös ganze Dorf überanand is.  Thomas steht mit
                geballten Fäusten da und schaut Plank und die andern finster an. Mir hamm den Bursch'n herkemma lass'n ... an Lechhner Martl ... und der hat de Sach
              b'steh' müass'n. Auf a G'red' alloa hätt'n mir nix geb'n ... und überhaupts ... Da lass'n mir uns nix nachsag'n. Red aus! Und der Ausschuß sagt ... alle mitanand ...  Zu den beiden andern.  Is
              it wahr? ...  Plank und Scheck nicken zustimmend ...  daß da nix anders
              gibt ... daß du dei Leni weg toa muaßt ... Auf da Stell? So schnell, als d' ko'st, Paulimann. Sinst geht de G'schicht net guat. Und mir kennan da koa Verantwortung net übernehma. Ös kemmt's zu mir ins Haus ... Mir san für dös do. Jetzt red i! ...  Zum Bürgermeister.  Ös kemmt's zu mir her, in mei Haus
              ... und sagt's ... du bischt   net Herr da herin ... du muaßt dös Weibsbild
              ... du muaßt dei Kind nausjag'n auf d' Straß'n ...  Losbrechend.  Ja, bin
              i enker Lapp ... Derft's ös Schindluada treib'n mit mir? G'wiß net! Dös will neamd. Net? Z'erscht bringt mir der da ...  Auf den Bürgermeister zeigend.  ...
              dös Weibsbild ins Haus ... schreit mei Schand im Dorf rum ... bringt s' da rei zu da
              krank'n Muatta ... i derf mi net wehr'n ... na! I muaß s' hamm ... und heut kummt er,
              i derf s' in mein Haus nimmer g'halt'n ... i muaß leid'n, daß s' draußd im Dreck
              derstickt ... Derf mi der zum Narr'n halt'n? Schaugt's mi z'erscht o! I vertrag nimma
              viel ... Bin i all's schuld? Woaßt du koan andern als mi ...? Koan andern als di! Nacha geh zu de G'richtsherrn! Frag' de, was 's G'setz is! Warum s' dei Weibsbild aus
              der Stadt g'haut hamm ... Und hamm sie s' nausg'haut, na is s' jetzt da!  Immer heftiger.  Da
              herin in mein Haus! Dös ma'r i vadeant hab' mit meine Händ! Und wo s' dahoam is ...
              host d' g'hört ... dahoam! Geh! So könna mir it red'n! So net! Na! Hörst du net, daß er 's G'setz daher bringt? Is dös mit 'n G'setz, daß ma
              bei oan ins Haus ei'bricht? ...  Sich aufrichtend.  Und koan will i mehr
              hamm da herin! Macht's, daß naus kommts ... alle mitanand, sag i! Na g'schiecht, was mag! I geh! Net! Bleib!  Beschwörend zu Thomas.  Paulimann! du muaßt an Zorn net
              Herr sei lass'n! Dös hat koan Wert! Schau, mir hamm ja das größt' Derbarma mit
              dir! Weil a jeda woaß, daß du a richtiga Mensch bist ... Und enker Hanswurst! Moant's ös! Daß si der ...  Auf den Bürgermeister
                zeigend.  vor mi hi'stellt und mir an Befehl gibt ... Von an Befehl is nix g'sagt wor'n ... aba i   woaß, daß de Bursch'n Ernst
              macha. Schaug naus, siehgst as bald gnua! Bist du fürs Gesetz? I muaß Acht hamm, daß a Ruah is in da Gmoa ... dös is mei Pflicht. Bist du fürs Gesetz? I bin für dös, daß brave Leut net ins Unglück kemma weg'n schlechte ... Derfst du mi schlecht hoaß'n, du Kerl! Halt! Aso geht dös it! Laß guat sei! San mir schuld, daß du a schlecht's Mensch host? Hättst d'as anderst aufzog'n! Ah, kimmst d' jetzt so? Zoagst d' jetzt dei G'sicht her? Du hörst mit'n Schimpf'n auf! Muaß i mi an Kerl hoaß'n lass'n? In an sellan Haus? Schimpf zua! Vielleicht sagst d' Wahrhet aa no ... daß koan anderner Mensch de
              Bursch'n aufg'hetzt hat wia du ... mit deiner abkart'ten Lug! Mit meiner Lug ... Jetza ... dös hat koan Wert ...  Dem Bürgermeister abwehrend: ...  Laß
              mi red'n ... Thomas, du derfst ma's glaab'n, es muaß an End hergeh ...  Scheck,
                der nahe bei der Tür gestanden ist, geht von den andern unbemerkt
              hinaus. Tuast du aa mit? Weil's sei muaß! Mir kinnan do net zuaschaug'n, daß dös Ärgste g'schiecht ...
                 Da Thomas eine ungeduldige Bewegung macht, eindringlicher.  Was kam da
              raus, wann's de Kamerad'n mit da G'walt probier'n? I müaßt ma 's Recht nehma lass'n? 's Recht! Vielleicht net? In mein Haus? Aba du werst aa net leid'n, daß so was g'schiecht in dein Haus! Was g'schiecht? Geh! Mögst ja du selm nimma drin bleib'n. Und mir müass'n ins dageg'n stell'n. Dös muaßt ei'sehg'n ... Dös derf amal it sei ...
              und is no nia g'wes'n. Mir hamm Kinder im Dorf. Und mir leid'n amal koane, de si mit da Schand 's Brot vadeant. Hat de koa ehrlich's Brot bei mir? Willst du dös sag'n?  Von der Straße heran
                dringt Lärm, der schon vorher undeutlich zu hören war; er schwillt jetzt stark
                an. Es sag'n 's dir scho de andern. Frag de da drauß'n! Ah ... so is 's g'moant? Hast da s' herb'stellt?  Plank stellt sich ihm in den
                Weg.  Weg von da Tür!  In diesem Augenblicke wird die Türe aufgerissen;
                Scheck kommt mit Martin Lechner herein. Ihnen nach drängen einige Burschen. Thomas
                bleibt regungslos stehen. Da Lechner Martl bleibt do ... aba ös andern geht's naus! Mir san Zeug'n für dös ... Naus! Sag i.  Sie ziehen sich zurück, und Scheck schlägt die Türe
              zu. Da! Jetzt geh no füri und red!  Vor den Fenstern sammeln sich viele Leute an,
                hauptsächlich Burschen; aber auch Weiber und Bauerndirnen. Der Lärm ist allmählich
                verstummt. Thomas ist ein paar Schritte zurückgetreten und sieht den 
                Burschen finster an. Martin redet zuerst stockend, später wird er
              dreister. Host d' g'hört, du sagst jetzt dei Sach, als wia bei ins! Warum net? I sag's, wia's war, und brauch ma nix z' fercht'n. Dös brauchst aa net! Überhaupts hätt' i nix g'sagt, wenn net des ander g'wen waar ... aba dös geht na do
              it, daß ma'r a Geld verlangt! Wer hot a Geld verlangt? Dei Leni! Daß d'as woaßt! Laß di auf nix ei und verzähl! Da is net viel zum verzähl'n. I ho mit ihr o'bandeln woll'n ... no ja ... wia's halt
              is ... net ... und de erst Zeit hot s' mir net o'geb'n ... aba ... am Donnerstag ...
              no ja ... da bin i zu ihr in d' Kamma ... net ... Und nacha? Und ... no ja ... nacha hat sie zu mir g'sagt ... i soll ihr a paar Markl geb'n ...
              indem ... daß sie koa Geld gar it hot ... I hätt's liaba net verrat'n ... aba de Bursch'n sag'n allsammete, daß i recht g'habt
              ho ... weil dös amal ausg'schamt is. Glaabst du, daß der lüagt? Des werd sie net laugna kinna ... und überhaupts kon i schwör'n auf dös! Hans! Schau, jetzt muaßt d' wohl toa, was recht is. Was recht is ... gel? Ko'st ja dem Weibsbild net helfen. Und derf net halt'n, was i der alt'n Mariann versproch'n hab ... muaß zuaschaug'n,
              wia ma s' nausjagt ... Was is aso? Nausjagt auf d' Straß'n, daß s' schlechta z'grund geht wia des ärmst Viech. Geh, Thomas! So is 's koa Leb'n für di! Is wohl koans mehr.  Der Lärm auf der Straße, der in dumpfes Murmeln
                übergegangen ist, schwillt stärker an und geht plötzlich in wildes Johlen und
                Pfeifen und Schreien über. Man sieht die Leute sich lebhaft nach der linken Seite
                der Bühne wenden und mit den Armen gestikulieren. Was is dös? Schamt's enk net? D' Leni! D' Leni! Da is s'! Ös da! Da is s'! D' Leni! Sepp! Sepp! Du führst dös Weibsbild rei! Und ös laßt's as in Ruah! Habt's g'hört?
                 Der Lärm legt sich. Der Bürgermeister tritt vom Fenster zurück. De soll's jetzt laugna, wenn s' ko. Is sie drauß'd g'wen? De werd glei do sei ... Aha! De hat weglaff'n woll'n. Du red'st koa Wort!  Er geht auf Leni zu.  Du!  Auf Lechner
                deutend.  Woaßt du, was der sagt?  Leni wendet ihren Kopf langsam nach
                Lechner hin und schaut zu Boden. – Pause. Daß du a Geld von eahm verlangt host. Is net wahr! Wos? Wia ko'st denn du so lüag'n? Net wahr is. Host d' net g'sagt ... a paar Markl muaßt d' hamm ... hast d' g'sagt ... Weg da, Kerl!  Ruhiger zu Leni.  Willst du lüag'n, wenn dir a jeda d'
              Schuld vom G'sicht runter lest? Weil i furt hab woll'n ... weil's ma do nix hilft ... weil i schlecht bleib'n muaß
              ... Du! Weil mi da Lenz aa schlecht g'hoaß'n hat ... und weil i koan Pfenning g'habt hab zum
              Furtgeh' ... Und host mir dös to! Weil da Lenz g'sagt hat ...  Thomas hat blitzschnell sein Messer gezogen und
                sticht sie nieder. Sie bricht mit einem schwachen Schrei zusammen. Alle weichen
                entsetzt zurück. Plank ruft.  Jessas Maria!  Draußen kreischen die
                Weiber, die Burschen rufen.  Er hat s' derstocha! Jetzt reißt's as naus in d' Schand!